---
layout: page
title: Q&A
permalink: /q-and-a/
---

# Q&A

Op deze pagina hebben we de antwoorden verzameld op vragen die we regelmatig
tegenkomen. Mis je een vraag? Of wil je ergens over doorpraten? [Stuur ons dan
een bericht](/contact). 

Met de Nuts Wiki ondersteunen wij de community met een toegankelijke plek voor het vastleggen en delen van informatie. 
[&raquo; Lees de Nuts Wiki](https://wiki.nuts.nl/)

## Wat is Nuts?

Nuts is een initiatief dat ervoor zorgt dat zorgverleners digitaal kunnen
samenwerken.Als basis hanteren we een set uitgangspunten, die we hebben gevat
in een [manifest](/manifest). Iedere partij die zich kan vinden in deze
uitgangspunten kan zich aansluiten bij Nuts. Op basis van deze uitgangspunten
verzamelen en ontwikkelen we open standaarden voor samenwerking. Die open
standaarden implementeren we vervolgens in onze _Open Source_ "Nuts-node".

## Welke "Nuts-termen" kennen we en hoe hangen ze met elkaar samen? 
Een overzicht vind je in het [document eenheid van taal](https://docs.google.com/document/d/1w2Nt2zBdrUc2ksstbVhB2yhDADa4DfuGD7IVleuYkeg/edit#heading=h.z2q3e3pk79va). 

## Wat is een Nuts-node?

De Nuts-node is een open-source software referentie-implementatie van de Nuts-specificatie. Iedereen heeft de mogelijkheid om een Nuts-node te ontwikkelen. De Nuts-node draait als applicatie component binnen de infrastructuur van gegevensverwerkende programmatuur. Partijen gebruiken het om verbinding te maken met andere Nuts-nodes, waardoor het Nuts-netwerk ontstaat. Het fungeert als een soort sleutelkast die de toegang tot de gegevens van de zorgverlener en haar patiënten bewaakt. Ook is de Nuts-broncode open source beschikbaar om deze te bewerken en te verspreiden op basis van de Nuts-specificatie. De Nuts-node vervult hierin vier kernfuncties die te maken hebben met identiteit, autorisatie, register en logging. Daarbij helpt de Nuts-node bij zaken als het kunnen vinden van de andere nodes en services van leveranciers of zorgaanbieders, het publiceren van gegevens over de eigen diensten, het uitwisselen van autorisaties en het identificeren van gebruikers. Doordat elke partij de Nuts-node zelf kan installeren en beheren, de specificatie en broncode openbaar zijn, hoeft niemand op een derde (centrale) partij te vertrouwen.

## Is Nuts Open Source?

Open Source betekent dat de broncode vrij beschikbaar is om van te leren, om
aan verder te werken en om in te zetten voor (commerciële) toepassingen. De
software van Nuts wordt dus door commerciële partijen ontwikkeld, maar is daarna
van iedereen. Daardoor kan niemand een monopolie hebben op Nuts. De licentie op
de software dwingt af dat Nuts vrij beschikbaar is, nu en in de toekomst.
</details></p>

## Hoe is Nuts ontstaan?

Nuts is ontstaan vanuit een gedeelde realisatie onder softwareleveranciers: we
zijn veel tijd kwijt met het bouwen van talloze maatwerk koppelingen tussen onze
systemen. Deze koppelingen zijn meestal kostbaar, tijdrovend en foutgevoelig en
worden daardoor in een veel te laag tempo ontwikkeld. Hierdoor is het voor veel
zorgverleners niet goed mogelijk om digitaal samen te werken met collega's die
gebruik maken van een ander ICT-systeem. In 2018 hebben deze leveranciers de
handen in één geslagen en zijn het Nuts initiatief gestart.

## Waarom is een open communicatienetwerk in de zorg belangrijk?

Veel zorg gaat over zorginstellingen heen. Het is een complexe dialoog tussen
specialisten, de patiënt, mantelzorg, langdurige zorg etc. Al deze partijen
werken het liefst in hun eigen systemen maar hebben wel informatie van elkaar
nodig. Door een open communicatienetwerk te introduceren maken we dit mogelijk:
vanuit je eigen software op een uniforme wijze informatie uitwisselen en
communiceren met zorgverleners van andere organisaties en de patiënt.

Het is belangrijk dat dit netwerk een open netwerk is omdat iedereen mee moet
kunnen doen: zowel de grote ziekenhuizen als de kleine zorgonderneming met vier
clienten. Zo blijft het netwerk voor iedereen beschikbaar. Bekijk ons
[manifest](/manifest) op onze website voor de andere uitgangspunten.


## Waarom zouden softwareleveranciers zich bij jullie moeten aansluiten?

ICT leveranciers in de zorg staan allemaal voor dezelfde uitdaging: het leggen
van een digitaal lijntje met elke andere leverancier. Deze koppelingen leggen we
nu vaak één-op-één tussen twee leveranciers, wat kostbaar, tijdrovend en
foutgevoelig is. Een softwarepakket onderhoudt al snel tientallen tot honderden
verschillende koppelingen met andere leveranciers. Door gebruik te maken van de
open standaarden en de technologie van Nuts wordt het voor leveranciers veel
makkelijker en goedkoper om een koppeling te realiseren, en gaan koppelingen
technisch steeds meer op dezelfde manier.

Daardoor kan er meer energie gestoken worden in belangrijkere zaken, zoals een
goede procesondersteuning. Dat resulteert uiteindelijk in veel betere producten
waarmee de zorg beter kan samenwerken. 

## Wat is het verdienmodel?

Nuts heeft geen verdienmodel. Er is wel een kostenmodel: iedere aangesloten leverancier beheert zijn eigen
Nuts node. Doorontwikkeling vindt plaats op basis van de behoefte van partijen
om gegevensuitwisselingen te realiseren. Door samen te werken aan een gedeelde infrastructuur pakt elke leverancier een
deel van de rekening op. Dit laat zich terugbetalen in lagere kosten voor het
bouwen en beheren van koppelingen en het verbeteren van de procesondersteuning
voor gebruikers.

De [Stichting Nuts](/stichting) heeft geen winstoogmerk, bestuursleden worden
niet betaald voor hun werkzaamheden bij de stichting en de inkomsten van de
stichting bestaan uit donaties, subsidies en voor een heel klein deel uit het
geven van workshops en de verkoop van promotiemateriaal. 

## Hoe gaat het straks werken voor gebruikers?

Zowel de patiënt als de zorgmedewerker zal niet direct met Nuts werken. De
patiënt behoudt zijn patiëntportaal of Persoonlijke gezondheidsomgeving (PGO,
zie [MedMij](https://medmij.nl)). Ook de zorginstelling blijft gewoon zelf een
softwareleverancier kiezen voor haar procesondersteuning. Op de achtergrond
zullen gegevens tussen deze systemen in toenemende mate worden uitgewisseld met
behulp van Nuts. De gebruiker zal daar in veel gevallen weinig van merken,
behalve dat de processen meer uniform worden, koppelingen sneller gerealiseerd
worden en met meer organisaties kan worden samengewerkt.

## Waarom was er niet al zoiets als Nuts?

Deels omdat Nuts een kind van deze tijd is. We zien in de laatste jaren een
aantal trends: 
  * Het digitaal samenwerken in de zorg wordt steeds belangrijker;
  * Er is een steeds grotere behoeften aan systemen die privacy van de burger
    echt waarborgen;
  * De technologie om decentraal en veilig informatie uit te wisselen wordt
    volwassen.

Daarnaast omdat het "businessmodel" van een initiatief zoals Nuts erg lastig is
gebleken. Zoals hierboven gesteld heeft Nuts geen verdienmodel. Want zodra
samenwerking wordt verkocht als een commercieel product versnippert de markt
waardoor je maar met een deel van de zorg kunt samenwerken, en bereik je dus
niet je doel. Het heeft wat tijd nodig gehad voordat de realisatie ontstond dat
we dit dus pre-concurrentieel en non-commercieel moesten gaan organiseren.

Dat gezegd hebbende: Nuts bestaat natuurlijk niet in een vacuum. Veel mensen
zetten zich al jaren in om onderdelen van deze problemen op te lossen, en daar
maken wij heel dankbaar gebruik van.

## Wie bepaalt de Nuts-specificaties?

De Nuts community bepaalt samen de Nuts standaarden. Deze worden middels
zogenaamde RFC (Request for Comments) documenten gepubliceerd op de [Nuts-
specificaties](https://nuts-foundation.gitbook.io/v1/). Iedereen kan een
voorstel indienen. Community leden die al ervaring hebben met het schrijven van
de specificaties kunnen helpen. Indien een voorstel voldoet aan de Nuts
uitgangspunten kan deze worden opgenomen in de specificaties. 

## Wie test of een leverancier voldoet aan deze specificaties?

De bronhoudende leverancier is zelf verantwoordelijk voor de beveiliging van de
patiëntgegevens van de klanten. Dat is in het geval van Nuts niet anders. Door
de diverse beveiligingslagen van het Nuts stelsel ligt het risico van een
beveiligingsincident voornamelijk bij de bronhoudende leverancier. Hierdoor kan
elke leverancier voor zichzelf een risico-inschatting maken welke aanvullende
test zij (laten) uitvoeren. 

## Wie laat een partij toe tot de Nuts-community en netwerk?

Tot de community kan een partij zichzelf uitnodigen. Onderschrijven van het
manifest kan via een e-mail aan [info@nuts.nl](mailto:info@nuts.nl). Een partij
die het initiatief ondersteunt komt dan op de website. Toegang tot het Nuts-netwerk regelt de partij technisch zelf door het opstarten van een Nuts-node
i.c.m. een PKI Overheid certificaat. Aanvullend wordt een aansluitovereenkomst
getekend met Stichting Nuts. Hierin worden basis afspraken over bijvoorbeeld
versie beheer en klachtenafhandeling vastgelegd. 

